<?xml version="1.0" encoding="UTF-8" ?>
<proposal number="HE 80/2020 vp">
  <title>Hallituksen esitys eduskunnalle laeiksi lääkelain, lääkkeiden velvoitevarastoinnista
    annetun lain ja tartuntatautilain muuttamisesta
  </title>
  <abstract>
    <p>Esityksessä ehdotetaan muutettavaksi lääkelakia, lääkkeiden velvoitevarastoinnista
      annettua lakia ja tartuntatautilakia.
    </p>
    <p>Ehdotetuilla muutoksilla on tarkoitus parantaa lääkkeiden saatavuutta ja riittävyyttä
      Suomessa heti covid-19-pandemian vuoksi todettujen poikkeusolojen tai valmiuslain
      käyttöönottoasetusten voimassaolon päättymisen jälkeen.
    </p>
    <p>Esityksessä ehdotetaan, että lääkkeiden saatavuushäiriötilanteissa tai sellaisten
      uhatessa, sosiaali- ja terveysministeriö voisi määräaikaisesti rajoittaa tai kohdentaa
      eräiden lääkevalmisteiden jakelua, myyntiä ja kulutukseen luovutusta. Lääkelakiin
      lisättäisiin lääketukkukaupoille ilmoitusvelvollisuus lääkejakelun katkoksista.
      Lisäksi ehdotetaan, että täsmennettäisiin myyntiluvan- ja
      rinnakkaistuontimyyntiluvanhaltijoiden ja rekisteröinnin haltijoiden ilmoitusvelvollisuutta,
      apteekkien varastointivelvoitetta ja apteekin tiloja koskevia säännöksiä.
    </p>
  </abstract>
  <chapter number="1">
    <heading>Asian tausta ja valmistelu</heading>
    <content>
      <p>Hallituksen esityksen valmistelu on käynnistynyt sosiaali- ja terveysministeriön
        aloitteesta. Lääkkeiden saatavuushäiriöt ovat maailmanlaajuinen ongelma, joka on
        yleistynyt viime vuosina kaikkialla, myös Suomessa. Lääkealan turvallisuus- ja
        kehittämiskeskuksen (Fimea) 9.1.2020 julkaiseman tiedon mukaan lääkeyritysten Fimealle
        tekemien saatavuushäiriöilmoitusten määrä oli vuonna 2018 yhteensä 1213 ilmoitusta ja
        vuonna 2019 yhteensä 1 694 ilmoitusta. Osin ilmoitusten kasvua 2018 - 2019 selittää
        ilmoituskäytännön muutos.
      </p>
      <p>Lääkkeiden saatavuushäiriöiden taustalla on useita eri syitä. Ne voivat johtua
        ongelmista lääkkeiden raaka-aineiden laadussa, saatavuudessa tai lääkkeiden valmistus-
        tai logistiikkaketjuissa. Lääkkeiden valmistusketjut ovat keskittyneet globaalisti. Riskit
        ovat nousseet valmistusketjuissa, joissa ei välttämättä ole korvaavia tuotantolinjoja
        tai vaihtoehtoisia raaka-aineiden toimittajia. Yhdessä tuotantoketjun kohdassa aiheutunut
        ongelma näyttäytyy eri pituisina lääkkeiden saatavuushäiriöinä kaikilla
        lääkevalmisteen markkinoilla. Saatavuushäiriöiden esiintymistä Suomessa selittävät
        lisäksi lääkemarkkinan verrattain pieni koko ja Suomen lääkehuollon vahva riippuvuus
        lääkkeiden maahantuonnista.
      </p>
    </content>
  </chapter>
  <chapter number="2">
    <heading>Nykytila ja sen arviointi</heading>
    <section number="2.1">
      <heading>Voimassa oleva lainsäädäntö</heading>
      <subsection number="2.1.1">
        <heading>Johdanto</heading>
        <content>
          <p>Lääkelaissa (395/1987), jossa on keskeisin osin toimeenpantu Euroopan parlamentin ja
            neuvos- ton direktiivi 2001/83/EY ihmisille tarkoitettuja lääkkeitä koskevista
            yhteisön säännöistä (<em>lääkedirektiivi</em>) ja Euroopan parlamentin ja
            neuvoston
            direktiivi 2001/82/EY eläinlääkkeitä koskevista yhteisön säännöistä
            (<em>eläinlääkedirektiivi</em>), säädetään lääkkeiden saatavuudesta,
            lääkejakelusta
            ja apteekkitoiminnasta. Lisäksi säännöksiä on lääkeasetuksessa (693/1987) ja
            Fimean määräyksissä. Lääkehoidon kustannusten korvaamisesta säädetään
            sairausvakuutuslaissa (1224/2004). Tartuntatautilain (1227/2016) tarkoituksena on
            ehkäistä tartuntatauteja ja niiden leviämistä sekä niistä ihmisille ja
            yhteiskunnalle aiheutuvia haittoja. Tartuntatautilääkkeiden ja julkisen
            terveydenhuollon lääkkeiden kustannuksista säädetään laissa sosiaali- ja
            terveydenhuollon asiakasmaksuista (734/1992) ja asetuksessa sosiaali- ja
            terveydenhuollon asiakasmak- suista (912/1992). Lääkkeiden saatavuutta ja
            käyttömahdollisuuksia tilanteissa, joissa lääkkeiden tavanomainen saatavuus on
            vaikeutunut tai estynyt, turvataan lääkkeiden velvoitevarastoin- nista annetulla
            lailla (979/2008, <em>velvoitevarastointilaki</em>) ja valtioneuvoston asetuksella
            lääkkeiden
            velvoitevarastoinnista (1114/2008, <em>velvoitevarastointiasetus</em>).
          </p>
        </content>
      </subsection>
      <subsection number="2.1.2">
        <heading>Lääkejakelu ja lääkkeiden saatavuus lääkelaissa</heading>
        <content>
          <p>Lääkelain 1 §:n mukaan lain eräänä tarkoituksena on varmistaa lääkkeiden
            asianmukainen valmistus ja saatavuus maassa. Lääkkeiden saatavuuden
            varmistamisvelvoite on asetettu kaikille lääkejakeluketjun toimijoille.
          </p>
          <p>
            Lääkelain 26 §:n mukaan myyntiluvan haltijan ja 22 §:ssä tarkoitetun rekisteröinnin
            haltijan on huolehdittava siitä, että myyntiluvan saanutta lääkevalmistetta sekä
            rekisteröityä perinteistä kasvirohdosvalmistetta on jatkuvasti lääkkeiden
            tukkukauppojen ja apteekkien saatavissa potilaiden ja muiden käyttäjien tarvetta
            vastaavasti. Lääkelain 37 §:n mukaan lääketukkukaupan on pyrittävä varmistumaan
            siitä, että sillä on tarvetta vastaava määrä lääkkeitä myytävänä.
          </p>
        </content>
      </subsection>
    </section>
    <section number="2.2">
      <heading>EU-oikeus</heading>
      <content>
        <p>Ehdotuksessa ehdotetaan lääkelakiin lisättävän uusi 19 a §. Sosiaali- ja
          terveysministeriö voisi päätöksellä määräaikaisesti rajoittaa tai kohdentaa
          lääkevalmisteen tai lääkeaineen jakelua, myyntiä tai kulutukseen luovutusta tai antaa
          määräyksen lääkevalmisteiden tai lääkeaineiden asettamisesta etusijalle jakelussa.
          Tartuntatautilain 72 §:n mukaista sosiaali- ja terveysministeriön asetuksenantovaltaa
          rajoittaa lääkkeen määräämistä tai luovuttamista tai antaa oikeuksia määrätä
          tai luovuttaa niitä laajennettaisiin tartuntataudin ennaltaehkäisyyn, oireiden ja
          jälkitautien hoitoon käytettäviin lääkevalmisteisiin. Ehdotetuilla säännöksillä
          on osin yhtenevä tarkoitus puuttua tilanteisiin, joissa Suomen markkinoille ei saada
          riittävästi lääkevalmisteita kattamaan väestön lääkkeiden tarvetta. Tällaisessa
          tilanteessa sosiaali- ja terveysministeriö voisi kohdentaa tai rajoittaa lääkkeiden
          jakelua siten, että turvataan lääkkeiden yhdenvertainen saatavuus mahdollisimman
          monelle niitä tarvitsevalle.
        </p>
        <p>Ehdotetut lääkelain ja tartuntatautilain muutokset koskisivat toimenpiteitä, jotka
          olisivat yhteneviä Euroopan komission jäsenvaltioille 8.4.2020 antaman ohjeen kanssa
          koskien lääkkeiden optimaalista ja järkevää tarjontaa lääkepulan välttämiseksi
          covid-19-epidemian aikana (C(2020) 2272 final). Komission ohjeen mukaan lääkkeiden
          paikallistason liikavarastoinnin estämiseksi jäsenvaltioiden olisi varmistettava, että
          tukkukauppiaita, apteekkeja ja sairaala-apteekkeja estetään hankkimasta varastoihinsa
          kohtuuttoman suuria määriä lääkkeitä. Lisäksi jäsenvaltioiden olisi kansallisen
          koordinoinnin avulla varmistettava, että tukkukauppias-jakelijat, apteekit ja sairaalat
          saavat tavanomaiset lääkevarastonsa ja taattava näin lääkkeiden oikeudenmukaista
          jakelua. Jos joitakin lääkkeitä uhkaa pula tai niiden kysyntä kasvaa, jäsenvaltioiden
          olisi komission mukaan rajoitettava tiettyjen reseptilääkkeiden ja
          käsikauppalääkkeiden jakelua ja myyntiä (esimerkiksi sallittava reseptilääkkeistä
          vain yhden kuukauden erä kerrallaan tai enintään yksi pakkaus käsikauppalääkkeitä
          asiakasta kohti).
        </p>
      </content>
    </section>
  </chapter>
</proposal>
